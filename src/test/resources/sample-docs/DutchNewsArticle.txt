EU: 8 miljard voor indammen jeugdwerkloosheid

Door: Jeroen Visser − 28/06/13, 02:01

De Europese Unie gaat sneller dan gepland 6 miljard euro uitgeven om jongeren tussen de 16 en de 25 aan het werk te krijgen. Daar komt naar verwachting nog 2 miljard bij uit de structuurfondsen. Het meeste geld zal vanaf januari 2014 in 24 maanden tijden worden uitgegeven. Dat besloten de regeringsleiders van de EU in de nacht van donderdag op vrijdag tijdens de top in Brussel.

Nederland profiteert hier niet van; het geld is bedoeld voor landen met een jeugdwerkloosheid boven de 25 procent. Het gaat om ongeveer de helft van de 27 EU-landen. De werkloosheid onder jongeren is in Nederland 10,6 procent tegenover een Europees gemiddelde van ruim 23 procent.

Volgens premier Rutte is het terecht dat het geld niet naar Nederland gaat, omdat de problemen in Nederland veel minder groot zijn. Ook zou Nederland niets hebben aan het type maatregelen waarvoor subsidie zal worden verstrekt. Hij zei er wel bij dat de landen die gebruik maken van de subsidie ook hun arbeidsmarkt moeten hervormen. Dat is weliswaar niet afgesproken op de top, maar zou volgens Rutte moeten volgen uit de recente landenaanbevelingen van Eurocommissaris Olli Rehn. 

Van Rompuy kondigde aan dat geld uit de structuurfondsen dat de komende jaren op de plank blijft liggen, ook gebruikt mag worden voor dit doel. Volgens prognoses kan dat bedrag oplopen tot 2 miljard euro, aldus de president van de Europese Raad. 

De lidstaten spraken ook af in de strijd tegen de werkloosheid bij elkaar af te kijken. Volgende week organiseert Duitsland een conferentie speciaal voor dit doel. Vrijwel alle regeringsleiders zullen daar dan ook weer acte de présence geven. 

Opgewekte stemming
De top begon donderdag in een opgewekte stemming omdat eerder op de dag twee belangrijke stappen werden gezet. In het holst van de nacht werden de ministers van Financiën het eens over wie er in de toekomst opdraait voor omvallende banken. Bij de redding van Cyprus eerder dit jaar bleek dat een protocol daarvoor geen overbodige luxe is. 

In de ochtend volgde een akkoord tussen de lidstaten en het Europees Parlement over de meerjarenbegroting van 2014-2020. Die begroting wordt teruggebracht naar 960 miljard, zoals afgesproken door de regeringsleiders in februari. Het Europees Parlement krijgt in ruil voor steun meer flexibiliteit in de begroting. Zo kan geld dat in een jaar niet wordt opgemaakt in een volgend jaar alsnog worden ingezet voor een ander doel. 

Van die flexibiliteit in de begroting werd meteen gebruik gemaakt door het geld voor de jeugdwerkloosheid naar voren te halen. Het akkoord over de begroting kwam dus net op tijd, of bleek goed getimed.

http://www.volkskrant.nl/vk/nl/2800/Europese-Unie/article/detail/3466459/2013/06/28/EU-8-miljard-voor-indammen-jeugdwerkloosheid.dhtml